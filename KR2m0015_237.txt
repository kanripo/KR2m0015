# -*- mode: mandoku-view; -*-
#+TITLE: 皇朝文獻通考
#+DATE: 2015-08-24 22:50:38.633483
#+PROPERTY: ID KR2m0015
#+PROPERTY: BASEEDITION WYG    
#+PROPERTY: JUAN 卷二百三十七
<pb:KR2m0015_WYG_237-1a>¶
　欽定四庫全書¶
　皇朝文獻通考卷二百三十七¶
　　經籍考(二十七/)¶
　　　集(總集/)¶
　　　(臣/)等謹按總集一門為類至夥葢以網羅放佚薈¶
　　　萃菁英誠為著作之淵藪前考於一代總集中復¶
　　　以詔令奏疏詩文等分次前後於是有一人而屢¶
　　　見者於例究為未協今恭載¶
<pb:KR2m0015_WYG_237-1b>¶
聖祖仁皇帝暨我¶
　皇上選定各集弁冕於前凡詩文詞賦統以選定之年¶
　　　月為次而臣下選注諸集亦悉視其人之後先不¶
　　　復以所選所注之集更為析類至文史舊附總集¶
　　　之後今仍其例而以臣下所注一家之集間雜評¶
　　　㸃於義不當入總集者亦附隸焉¶
御選古文淵鑑六十四卷¶
　　　康熙二十四年¶
<pb:KR2m0015_WYG_237-2a>¶
聖祖仁皇帝御選内閣學士徐乾學等奉¶
勅編注¶
聖祖仁皇帝御製序曰夫經緯天地之謂文文者載道之¶
　器所以彌綸宇宙統括古今化裁民物者也是以乾苞¶
　坤絡非文不宣聖作賢述非文不著其為用也大矣書¶
　契以後作者代興載籍充盈體製不一約而論之靡不¶
　根柢於羣經權輿於六籍如論説之類以疏解為主始¶
　於易者也奏啟之類以宣述為義始於書者也賦頌之¶
<pb:KR2m0015_WYG_237-2b>¶
　類以諷喻為指始於詩者也傳叙之類以紀載為事始¶
　於春秋者也引而伸之觸類而通之雖流别各殊而鎔¶
　裁有體於是能言之士抒寫性情賁飾詞理同工異曲¶
　以求合乎先程皆足以立名當時垂聲來葉彬彬郁郁¶
　稱極盛焉然而代不乏人人不一製著作既富篇什遂¶
　繁不有所裒輯慮無以觀其備也不有所詮擇慮無以¶
　得其精也古來采獲之家載在四部名目滋多類皆散¶
　佚其流布人區者自蕭統文選而外唐有姚鉉之文粹¶
<pb:KR2m0015_WYG_237-3a>¶
　宋有吕祖謙之文鑑皆限斷年代各為一編夫典章法¶
　度粲然一王之制前不必相師後不必相襲此可限以¶
　年代者也至於文章之事則源流深長今古錯綜盛衰¶
　或通於千載損益無闗於一朝此不可限以年代者也¶
　諸家之選雖足鳴一代之盛豈所以窮文章之正變乎¶
　朕留心典籍因取古今之文自春秋以迄於宋擇其辭¶
　義精純可以鼓吹六經者彚為正集即間有瑰麗之篇¶
　要皆歸於古雅其綺章秀製弗能盡載者則列之别集¶
<pb:KR2m0015_WYG_237-3b>¶
　傍采諸子録其要論以為外集煌煌乎洵秉文之玉律¶
　抽牘之金科矣夫帝王之道質文互用而大化以成聖¶
　賢之業博約並施而性功以備是書也雖未足以盡文¶
　章之勝於聖人㳺藝之旨亦庶乎其有當也夫¶
　　　(臣/)等謹按是編所録上起左傳下迄宋人俱有闗¶
　　　風教有禆世用之文仰承¶
睿藻親揮品題甲乙凡百家之工拙具著¶
御評洞鑒之中洵乎玉律金桴為萬世摛文之矩矱矣¶
<pb:KR2m0015_WYG_237-4a>¶
御定列代賦彚一百四十卷外集二十卷逸句二卷補遺¶
　二十二卷¶
　　　康熙四十五年詹事陳元龍等奉¶
勅編¶
聖祖仁皇帝御製序曰賦者六義之一也風雅頌興賦比¶
　六者而賦居興比之中葢其敷陳事理抒寫物情興比¶
　不得並焉故賦之於詩功尤為獨多由是以來興比不¶
　能單行而賦遂繼詩之後卓然自見於世故曰賦者古¶
<pb:KR2m0015_WYG_237-4b>¶
　詩之流也班固又謂登高能賦可以為大夫言感物造¶
　端材智深美可以與國政事故可以為列大夫也是則¶
　賦之於詩具其一體及其閎肆漫衍與詩並行而其事¶
　可通於用人書曰敷奏以言夫敷奏者有近乎賦之義¶
　使堯舜而在今日亦所不廢則豈非文章之可貴者哉¶
　朕嘗於幾務之暇博觀典籍見古者諸侯卿大夫交接¶
　鄰國時稱詩以喻志不必其所自作皆謂之賦如晉公¶
　子重耳賦六月魯文公賦菁菁者莪鄭穆公賦鴻雁魯¶
<pb:KR2m0015_WYG_237-5a>¶
穆叔賦祈父之類皆取古詩歌之以喻其志即詠吟之¶
遺音得心意之所存使聞之者足以感發興起而因以¶
明其如相告語之情猶之敷布其義而直陳之故謂之¶
賦也春秋之後聘問詠歌不行於列國於是羈臣志士¶
自言其情而賦乃作焉其始創自荀況宦逰於楚作為¶
五賦楚臣屈原乃作離騷後人尊之為經而班固以為¶
屈原作賦以諷諭則已明其為賦矣其後宋玉唐勒皆¶
競為之漢興賈誼枚乗司馬相如揚雄張衡之流製作¶
<pb:KR2m0015_WYG_237-5b>¶
尤盛三國兩晉以逮六朝變而為排至於唐宋變而為¶
律又變而為文而唐宋則用以取士其時名臣偉人往¶
往多出其中迨及元而始不列於科目朕以其不可盡¶
廢也間嘗以是求天下之才故命詞臣考稽古昔蒐采¶
缺逸都為一集親加鑒定令校刋焉為叙其源流興罷¶
之故以示天下使凡為學者知朕意云¶
　　(臣/)等謹按正集凡三十類皆有闗於經濟學問之¶
　　大者區分類别以次畢登其他縁情抒感之作别為¶
<pb:KR2m0015_WYG_237-6a>¶
　　　外集八類通三千四百六十五首至於碎璧零璣¶
　　　搜羅殆盡則裒為逸句二卷雜書僻典採録靡遺¶
　　　又續為補遺三百餘篇正變兼陳洪纎畢具洋洋¶
　　　乎極千古賦苑之大觀矣¶
御定佩文齋咏物詩選四百八十二卷¶
　　　康熙四十五年大學士張玉書陳廷敬等奉¶
勅校¶
聖祖仁皇帝御製序曰昔者子夏序詩謂正得失動天地¶
<pb:KR2m0015_WYG_237-6b>¶
　感鬼神莫近於詩先王以是經夫婦成孝敬厚人倫美¶
　教化移風俗若是乎詩之道大矣哉而周公纉述唐虞¶
　宗翼文武制禮以導天下著爾雅一篇後之序之者謂¶
　爾雅所以通詁訓之指歸叙詩人之興詠疏之者曰爾¶
　雅所釋徧解六經而獨云叙詩人之興詠者以爾雅之¶
　作多為釋詩是則一物多名片言殊訓凡以蟲魚草木¶
　之㣲發揮天地萬物之理而六義四始之道由是以明¶
　焉故夫詩者極其至足以通天地類萬物而不越乎蟲¶
<pb:KR2m0015_WYG_237-7a>¶
魚草木之微詩之咏物自三百篇而已然矣孔子曰邇¶
之事父逺之事君多識於鳥獸草木之名夫事父事君¶
忠孝大節也鳥獸草木至㣲也吾夫子並舉而極言之¶
然則詩之道其稱名也小其取類也大即一物之情而¶
闗乎忠孝之旨繼自騷賦以來未之有易也此昔人詠¶
物之詩所由作也歟朕自經帷進御覃精六籍至於燕¶
暇未嘗廢書於詩之道時盡心焉爰自古昔逸詩漢魏¶
六朝洎夫有唐訖於宋元明之作博觀耽味搴其蕭稂¶
<pb:KR2m0015_WYG_237-7b>¶
掇其菁英命大學士陳廷敬尚書王鴻緒校理之翰林¶
蔡升元楊瑄陳元龍查昇陳壯履勵廷儀張廷玉錢名¶
世汪灝查慎行蔣廷錫編録之名曰佩文齋詠物詩選¶
蓋蒐采既多義類咸備又不僅如向者所云蟲魚鳥獸¶
草木之屬而已也若天經地志人事之可以物名者罔¶
弗列焉於是鏤板行世與天下學文之士共之將使之¶
由名物度數之中求合乎温柔敦厚之指充詩之量如¶
卜商氏之所言而不負古聖諄復詁訓之心其於詩教¶
<pb:KR2m0015_WYG_237-8a>¶
　　有禆益也夫¶
　　　編修高輿進表校刻畧曰上自古初下迄勝國詩¶
　　　成物類若五色之相宣選以體分猶四時之成序¶
　　　大則觀文察理取象高深細則喙息跂行肖形毫¶
　　　末其間包羅衆品薈蕞羣材服食器用之需皆歸¶
　　　逸響律吕權衡之事並入妍詞農牧樵漁恍見野¶
　　　人之趣圖書藥物足抒大雅之襟以及仙釋之遐¶
　　　踪將帥之行陣異卉名花之悦性纎鱗弱羽之遂¶
<pb:KR2m0015_WYG_237-8b>¶
　　　生莫不次第臚陳後先區别既潄芳而傾液復按¶
　　　部而就班羣服¶
宸衷藻鑑之精亦見作者經營之善迺者荷¶
九重之綸綍畀全部以雕鐫拜¶
命悚惶捧函戒謹訂魯魚之異字尚懼承訛正朋鳯之同¶
　　　文惟求無舛謹校定六十四冊為類四百八十有¶
　　　六古今各體詩一萬四千五百九十首¶
御定全唐詩九百卷¶
<pb:KR2m0015_WYG_237-9a>¶
　　　康熙四十二年翰林院侍講彭定求等奉¶
勅校¶
聖祖仁皇帝御製序曰詩至唐而衆體悉備亦諸法畢該¶
　故稱詩者必視唐人為標準如射之就彀率治器之就¶
　規矩焉盖唐當開國之初即用聲律取士聚天下才智¶
　英傑之彦悉從事於六義之學以為進身之階則習之¶
　者固已専且勤矣而又堂陛之賡和友朋之贈處與夫¶
　登臨讌賞之即事感懷勞人遷客之觸物寓興一舉而¶
<pb:KR2m0015_WYG_237-9b>¶
　託之於詩雖窮達殊途悲愉異境而以言乎攄寫性情¶
　則其致一也夫性情所寄千載同符安有運㑹之可區¶
　别而論次唐人之詩者輒執初盛中晚岐分疆陌而抑¶
　揚軒輊之過甚此皆後人强為之名非通論也自昔唐¶
　人選唐詩有殷璠元結令狐楚姚合數家卷帙未為詳¶
　備至宋初撰輯英華收録唐篇什極盛然詩以類從仍¶
　多脱漏未成一代鉅觀朕兹發内府所有全唐詩命諸¶
　詞臣合唐音統籖諸編參互校勘蒐補缺遺畧去初盛¶
<pb:KR2m0015_WYG_237-10a>¶
　中晩之名一依時代分置次第其人有通籍登朝嵗月¶
　可考者以嵗月先後為斷無可考者則援据詩中所咏¶
　之事與所同時之人繫焉得詩四萬八千九百餘首凡¶
　二千二百餘人釐為九百卷於是唐三百年詩人之菁¶
　華咸采擷薈萃於一編之内亦可云大備矣夫詩盈數¶
　萬格調各殊溯其學問本原雖悉有師承指授而其精¶
　思獨悟不屑為茍同者皆得殫其才力所至沿尋風雅¶
　以卓然自成其家又其甚者寧為幽僻竒譎雜坐於變¶
<pb:KR2m0015_WYG_237-10b>¶
　風變雅之外而絶不致有蹈襲剽竊之弊是則唐人深¶
　造極詣之能事也學者問途於此探珠於淵海選材於¶
　鄧林博収約守而不自失其性情之正則真能善學唐¶
　人者矣豈其漫無持擇汎求優孟之形似者可以語詩¶
　也哉是用製序卷首以示刻全唐詩嘉與來學之㫖海¶
　内誦習者尚其知朕意焉¶
　　　(臣/)等謹按是編¶
聖祖仁皇帝以胡震亨所輯唐音統籖多所舛漏¶
<pb:KR2m0015_WYG_237-11a>¶
特命刪補其書勒為全帙凡目録十二卷帝后宗室諸王¶
　　　公主宫嬪詩九卷郊廟樂章七卷樂府十三卷王¶
　　　珪以下一千三百九十四人詩七百三卷五代詩¶
　　　三十三卷無爵里世次可考者二十一卷聯句七¶
　　　卷逸句二卷名媛九卷釋子四十六卷道士四卷¶
　　　神仙鬼怪十三卷諧謔四卷判歌䜟記語諺謎謡¶
　　　酒令占詞蒙求各一卷補遺七卷詞十二卷共詩¶
　　　四萬八千九百餘首蒐羅精核纎悉不遺正變源¶
<pb:KR2m0015_WYG_237-11b>¶
　　　流燦然大備滙總集之大觀洵無過於此書者矣¶
御定厯代題畫詩類一百二十卷¶
　　　康熙四十六年翰林院編修陳邦彦奉¶
勅編¶
聖祖仁皇帝御製序曰粤攷有虞氏施采作繪而繪事以¶
　起周禮冬官采有設色之工典畫繢之職傳所稱火龍¶
　黼黻昭其文三辰旂旗昭其明者是也至漢世圖寫功¶
　臣用示褒異則又人物之肖象粲然著見於史册者矣¶
<pb:KR2m0015_WYG_237-12a>¶
嗣是工繪事者日衆自天文地輿鳥獸草木以及宫室¶
器用與一切登臨遊覽之勝皆假圖畫以傳於世晉宋¶
而後莫盛於唐五代迄宋作者軰出金元明間亦代有¶
聞人方其詣精入理足以體隂陽含飛動為稽古博物¶
者之所取證不僅以丹青擅長而已而能搜抉其義藴¶
發攄其旨趣者則尤藉有題畫之詩歴代各體題咏以¶
萬計㪚置諸集無所統紀翰林陳邦彦裒輯彚鈔得八¶
千九百餘首分為三十類編次一百有二十卷繕本呈¶
<pb:KR2m0015_WYG_237-12b>¶
覽朕嘉其用意之勤命授工鋟梓兹刋成裝潢來上萬¶
幾餘暇時一披閲凡兩間之名象庶類之棼錯無不該¶
載於中且不踰几席而得流觀山川險易之形近在目¶
前而可考鏡往代留遺之蹟以至農耕蠶織纎悉具陳¶
雞犬桑麻宛然如覩庶幾於昔人豳風無逸之圖有互¶
相發明者焉夫圖繪藝事也而近於道題畫詩之一類¶
也而通於治杜甫詩謂繪事功殊絶幽襟興激昻讀是¶
編者可以觸類而知所務矣爰製序題於卷端以識始¶
<pb:KR2m0015_WYG_237-13a>¶
　末云¶
　　　(臣/)等謹按是書仿孫紹逺聲畫集之例以歴代題¶
　　　畫之作分類編次然紹逺書止八卷分二十六類¶
　　　配隸多有舛漏此則分天文地理山水名勝古蹟¶
　　　故實閒適古像寫真行旅羽獵仕女仙佛神鬼漁¶
　　　樵耕織牧養樹石蘭竹花卉禾麥蔬果禽類獸類¶
　　　鱗介花鳥合景草蟲宫室器用人事雜題等凡三¶
　　　十類詩八千九百六十二首條理分明包舉簡括¶
<pb:KR2m0015_WYG_237-13b>¶
　　　胥由¶
睿裁精審故雖藝事之末而即物寓道洞見本原洵乎¶
聖人之心能見其大也¶
御定厯代詩餘一百二十卷¶
　　　康熙四十六年翰林院侍讀學士沈辰垣等奉¶
勅編¶
聖祖仁皇帝御製序曰詩餘之作盖自昔樂府之遺音而¶
　後人之審聲選調所由以縁起也而要皆昉於詩則其¶
<pb:KR2m0015_WYG_237-14a>¶
本末源流之故有可言者古帝舜之命䕫典樂曰詩言¶
志歌永言聲依永律和聲可見唐虞時即有詩而詩必¶
諧於聲是近代倚聲之詞其理固已寓焉降而殷周孔¶
子删而為三百五篇樂正而雅頌得所考其時郊廟明¶
堂升歌宴饗以及鄉飲報賽莫不有詩以叶於笙簫琴¶
瑟之間自詩變為騷騷衍為賦雖旨兼出乎六義而聲¶
弗拘於八音至漢而郊祀房中鐃歌鼔吹琴曲雜詩皆¶
領於樂官於是始有樂府名迄於六代操觚之家按調¶
<pb:KR2m0015_WYG_237-14b>¶
屬題徴辭赴節日趨婉麗以導宫商唐興古詩而外創¶
為近體而五七言絶句或傳於伶人顧他詩不盡協於¶
樂部其間如李白之清平調憶秦娥菩薩鬘劉禹錫之¶
浪淘沙竹枝詞洎温庭筠韋莊之徒相繼有作而新聲¶
迭出時皆被諸管絃是詩之流而為詞已權輿於唐矣¶
宋初其風漸廣至周邦彦領大晟樂府比切聲調篇目¶
頗繁栁永復增置之詞遂有専家一時綺製可謂極盛¶
雖體殊樂府而句櫛字比亷肉節奏不爽寸黍其於古¶
<pb:KR2m0015_WYG_237-15a>¶
者依永和聲之道洵有合也然則詞亦何可廢歟朕萬¶
幾清暇博綜典籍於經史諸書有闗政教而禆益身心¶
者良已纂輯無遺因流覽風雅廣識名物欲極賦學之¶
全而有賦彚欲萃詩學之富而有全唐詩刋本宋金元¶
明四代詩選更以詞者繼響夫詩者也乃命詞臣輯其¶
風華典麗悉歸於正者為若干卷而朕親裁定焉夫詩¶
之揚厲功德鋪陳政事固無論矣至於桑中蔓草諸什¶
而孔子以一言蔽之曰思無邪葢蕙茝可以比賢者嚶¶
<pb:KR2m0015_WYG_237-15b>¶
鳴可以喻友生苟讀其詞而引伸之觸類之範其軼志¶
砥厥貞心則是編之含英咀華敲金戛玉者何在不可¶
以思無邪之一言該之也若夫一唱三歎譜入絲竹清¶
濁高下無相奪倫殆宇宙之元音具是推此而沿流討¶
源由詞以溯之詩由詩以溯之樂即簫韶九成其亦不¶
外於本人心以求自然之聲也夫¶
　　(臣/)等謹按是編以調之多寡為次每一調之中又¶
　　以時代為序自十六字至二百四十字凡一千五¶
<pb:KR2m0015_WYG_237-16a>¶
　　　百四十調九千餘首分為百卷後附詞人姓氏十¶
　　　卷自唐至明凡九百五十七人詞話十卷凡七百¶
　　　六十三則一洗舊本之陋獨集詞選之成所以為¶
　　　倚聲之律者洵乎其博且精已¶
御選四朝詩二百九十二卷¶
　　　康熙四十八年右庶子張豫章等奉¶
勅編¶
聖祖仁皇帝御製序曰生民之始禀二儀之精含五常之¶
<pb:KR2m0015_WYG_237-16b>¶
　性而其理具於一心人心之靈日出而不窮詩大序謂¶
　在心為志發言為詩其闡明虞廷言志之意而歸本於¶
　心者其意深矣盖時運推移質文屢變其言之所發雖¶
　殊而心之所存無異則詩之為道安可謂古今人不相¶
　及哉觀於宋金元明之詩而其義尤著焉世之論詩者¶
　謂唐以詩賦取士故唐之詩為獨盛夫唐之詩誠盛矣¶
　若夫宋之取士始以詩賦熈寧専主經義而罷詩賦元¶
　祐初復詩賦至紹聖而又罷之其後又復與經義並行¶
<pb:KR2m0015_WYG_237-17a>¶
金大畧如宋制元自仁宗罷詩而存賦明則詩賦皆罷¶
之士於其時以其餘力兼習有韻之言専之則易美兼¶
之則難工而其至者亦往往嫓北宋而追三唐豈非人¶
心之靈日出而不窮者歟此又可見古今人不甚相逺¶
也朕夙興夜寐永圖治安念養士育才國家盛典考言¶
詢事曩代良規亦既試之制藝使通經術兼以論表判¶
䇿俾達古今而於科目之外時以詩賦取人每當省方¶
觀民之㑹士之所進詩賦古文止輦受觀停舟延問親¶
<pb:KR2m0015_WYG_237-17b>¶
試而拔其尤者亦多矣葢舉斯世而措之禮陶樂淑之¶
中被以温柔敦厚之教故所以奬勸之者靡弗至焉近¶
得全唐詩己命儒臣校訂刋布海内由唐以來千有餘¶
年之乆流傳自昔未見之書亦可謂斯文之厚幸矣遂¶
又命博采宋金元明之詩每代分體各編自名篇鉅集¶
以及斷簡殘章罔有缺遺稍擇而録之付之剞劂用以¶
標詩人之極致擴後進之見聞譬猶六代逓奏八音之¶
律無爽九流並遡一致之理同歸然則唐以後之詩又¶
<pb:KR2m0015_WYG_237-18a>¶
　自今而傳矣夫詩之日逺而日新如此而皆本於人之¶
　一心孔子云詩三百一言以蔽之曰思無邪子之言詩¶
　法也即心法也子夏味絢素之章子貢悟琢磨之句二¶
　子者一以文學列於四科一以多識得聞一貫朕於是¶
　有以見夫天之所以畀於人者此心此理隨在流通願¶
　學者謹其所存而審其所發將以上達夫大本大原而¶
　充廣乎萬事萬物豈惟詩之為道也哉¶
　　　(臣/)等謹按是編凡宋詩七十八卷金詩二十五卷¶
<pb:KR2m0015_WYG_237-18b>¶
　　　元詩八十一卷明詩一百二十八卷每代之前各¶
　　　系以作者之姓名爵里首帝製次四言次樂府次¶
　　　歌行次古體次律詩次絶句次六言次雜言以體¶
　　　分編合四朝七百餘年之著作裒為巨帙網羅繁¶
　　　富持擇精嚴良由我¶
聖祖仁皇帝㳺心藝苑¶
乙覽無遺故能集四代之鉅觀垂萬世之矩矱匪特詩家¶
　　　正變源流燦然具備即歴朝盛衰治亂之原亦昭¶
<pb:KR2m0015_WYG_237-19a>¶
　　　然共著也已¶
御定全金詩七十四卷¶
　　　康熙五十年中書郭元釪奉¶
勅編¶
聖祖仁皇帝御製序曰金有天下武功文治燦然昭明人¶
　材之萃多在大定明昌之間駸駸乎盛矣然北元南宋¶
　終金之世争伐聘問殆無暇日其典章名物湮沒於當¶
　時而不傳於後者不知凡幾矣太原元好問撰中州集¶
<pb:KR2m0015_WYG_237-19b>¶
　以人屬詩以事屬人後世有詩史之目而渾源劉祁亦¶
　著歸潜志可與中州集相參互證焉葢其人文之可考¶
　者猶賴此兩書之存也朕嘗覽金史多采用好問中州¶
　集益信所謂詩史不虚也因是亦欲得金詩之全以補¶
　金史之所未備卓然成一代之書㑹有全金詩之進遂¶
　命更加搜輯凡金人集之斷簡殘篇有可存者皆令附¶
　以入及諸山經地志川澤之紀聞綴摭薈藂鉅細不遺¶
　使觀者弗厭其詳而皆有以自擇焉夫金世德乆逺涵¶
<pb:KR2m0015_WYG_237-20a>¶
濡蒸育才俊輩出迄今反覆斯編可以見邦國之光與¶
篤生之富矣顧金去今垂六百年其禮樂聲明載在藝¶
林之詠言者若非中州歸潛二書後之人亦烏從而知¶
之也況夫兼二書之所未備可不永其傳也哉¶
　　中書郭元釪奏畧曰臣嘗讀金人元好問所選中¶
　　州集清真淡宕有宋詩之新而無其鄙俚有元詩¶
　　之麗而無其纎巧文質得宜正變有體而好問所¶
　　作小傳詞意斐亹足為史氏採擇然所載詩未備¶
<pb:KR2m0015_WYG_237-20b>¶
　　紀事與劉祁歸潜志往往不合元郝經稱好問著¶
　　中州集一百卷而今存者止十卷未為全書(臣/)竊¶
　　念金有天下一百一十七年大定明昌承平底定¶
　　文治之盛不減於他代今唐宋元明詩皆有備本¶
　　而金獨無之使不薈萃表章則河嶽菁英乆愈散¶
　　失不揣愚陋留意收拾採輯遺逸漸成卷軸小傳¶
　　之下參以歸潜志及金元人銘表題跋並説部諸¶
　　書凡金人入元不仕者皆附入其末而即終之以¶
<pb:KR2m0015_WYG_237-21a>¶
　　　元好問劉祁期於一代文獻歴歴可攷臣弇鄙無¶
　　　學金人遺集恐有未見或致疎漏伏乞¶
賜之刋正將一代人文千載如見不惟存詩而已¶
　　　(臣/)等謹按元釪所增之詩視舊加倍所增之人視¶
　　　舊三倍金源一代之歌詠蒐輯殆盡然猶有疎漏¶
　　　之處荷䝉¶
聖裁指授薈萃排纂始極精詳而卷端仍留元釪銜名尤¶
　　　仰見片長必録之¶
<pb:KR2m0015_WYG_237-21b>¶
至意焉¶
御選唐詩三十二卷附録三卷¶
　　　康熙五十二年¶
聖祖仁皇帝御定¶
聖祖仁皇帝御製序曰古者六藝之事皆所以涵養性情¶
　而為道德之助也而從容諷詠感人最深者莫近於詩¶
　故虞廷典樂依永和聲帝親命焉成周時六義領在樂¶
　官而為教學之先務自三百篇降及漢魏六朝體製遞¶
<pb:KR2m0015_WYG_237-22a>¶
增至唐而大備故言詩者以唐為法其時選本如河嶽¶
英靈中興間氣御覽才調諸集其所收擇各有意指而¶
觀者每有不徧不該之歎朕萬幾餘暇留意篇什廣搜¶
博採已刻全唐詩集而自曩昔披覽嘗取其尤者彚為¶
一編古風近體各以類相從計三十二卷盖討索貴於¶
詳備而用以吟咏性情則當挹其精華而潄其芳潤每¶
當臨朝聽政巡行獮狩之餘展卷留連未嘗不悠然而¶
有得也因命儒臣依次編注朕親加考訂一字一句必¶
<pb:KR2m0015_WYG_237-22b>¶
溯其源流條分縷析其有徴引訛誤及脱漏者隨諭改¶
定逾歲告成因付開雕以示後學孔子曰温柔敦厚詩¶
教也是編所取雖風格不一而皆以温柔敦厚為宗其¶
憂思感憤倩麗纎巧之作雖工不録使覽者得宣志達¶
情以範於和平盖亦用古人以正聲感人之義記有之¶
君子在車則聞鸞和之音行則鳴佩玉是以非辟之心¶
無自而入也審此而朕之寄意於詩與刋布是編之指¶
俱可得而見矣是為序¶
<pb:KR2m0015_WYG_237-23a>¶
　　　(臣/)等謹按自明以來選唐詩者屢變大抵視其人¶
　　　性之所近各持偏見鮮得其平我¶
聖祖仁皇帝權衡六義陶鑄三唐既¶
勅編全唐詩九百卷以滙其大觀復¶
親定此編以示夫正則博収約取辨别瑕瑜至於注釋則¶
　　　仿李善注文選例但釋訓詁名物而不及作者之¶
　　　志盖優而㳺之使自得之俾自來説唐詩家附㑹¶
　　　穿鑿之弊悉為湔除也已¶
<pb:KR2m0015_WYG_237-23b>¶
　欽定四書文四十一卷¶
　　　乾隆元年内閣學士方苞奉¶
　勅選¶
　　　(臣/)等謹按是編所録者前明之文化治以上為一¶
　　　集正嘉為一集隆萬為一集啟禎為一集凡四百¶
　　　八十六篇¶
　　國朝文總為一集其人現存者不與焉凡二百九十¶
　　　七篇通七百八十有三夫經義代聖賢立言義理¶
<pb:KR2m0015_WYG_237-24a>¶
　　同功於傳注矩矱溯源於古文自揣摩家藉以弋¶
　　取科名遂至流為末技不知宋劉安上諸人皆載¶
　　入集中原未岐而外之也是編凛遵¶
聖訓以清真雅正為宗所録之文皆足以傳世行逺而¶
　　别裁精審則更仰禀¶
宸裁易曰君子以教思無窮又曰觀乎人文以化成天¶
　　下¶
聖人之心所以端士習而正文風俾千萬世永垂法守¶
<pb:KR2m0015_WYG_237-24b>¶
　　者不具著於斯編也哉¶
御選唐宋文醇五十八卷¶
　　乾隆三年¶
皇上御定¶
皇上御製序曰不朽有三立言其一言之無文行而不¶
　逺若是乎言之文者乃能立於後世也文之體不一¶
　矣語文者說亦多矣羣言淆亂衷諸聖當必以周孔¶
　之語為歸周公曰言有序孔子曰辭達而已矣無序¶
<pb:KR2m0015_WYG_237-25a>¶
　固不可以達欲達其辭而失其序則其為言奚能雲¶
　粼波抍而與天地之文相似也然使義則戔戔而言¶
　有枝葉妃青嫓白雕琢曼辭則所謂八代之衰已其¶
　咎同歸於無序而不達抑又有進焉文所以足言而¶
　言固以足志其志已荒文將奚附是以孔子又曰言¶
　有物夫序而達達而有物斯固天下之至文也已昌¶
　黎韓愈生周漢之後幾五百年逺紹古人立言之軌¶
　則其文可謂有序而能達者然必其言之又能有物¶
<pb:KR2m0015_WYG_237-25b>¶
　如布帛之可以煖人菽粟之可以飽人則李漢所編¶
　七百篇中猶且十未三四況昌黎而下乎甚矣文之¶
　至者不易得也明茅坤舉唐宋兩朝中昌黎栁州廬¶
　陵三蘇曾王八大家薈萃其文各若干首行世迄今¶
　操觚者膾炙之本朝儲欣謂茅坤之選便於舉業而¶
　弊即在是乃復增損之附以李習之孫可之為十大¶
　家欲俾讀者興起於古毋祗為發䇿決科之用意良¶
　美已顧其識之未衷而見之未當則所去取與茅坤¶
<pb:KR2m0015_WYG_237-26a>¶
　　亦未始逕庭朕讀其書嘉其意而亦未嘗不懲其失¶
　　也夫十家者謂其非八代駢體云爾駢句固屬文體¶
　　之病然若唐之魏鄭公陸宣公其文亦多駢句而辭¶
　　達理詣足為世用則駢又奚病日月麗乎天天之文¶
　　也百穀草木麗乎土地之文也化工之所為有定形¶
　　乎哉化工形形而不形於形而謂文可有定形乎哉¶
　　顧其言之所立者何如耳勅幾之暇偶取儲欣所選¶
　　十家之文録其言之尤雅者若干首合而編之以便¶
<pb:KR2m0015_WYG_237-26b>¶
　　觀覽夫唐宋以來名儒碩士有序有物之嘉言固不¶
　　第十人已也雖然嘗鼎一臠亦足以知道腴之可味¶
　　況已斟其雉膏哉¶
　　　(臣/)等謹按儲欣初因明茅坤八家文鈔益以李翺¶
　　　孫樵為十家然去取未能謹嚴評論或多偏駁我¶
　皇上指授儒臣芟除蕪雜採擷精華定為此集凡¶
聖祖仁皇帝御評以黄色恭書卷端¶
　皇上御評則朱書篇後至於諸家評跋及姓名字蹟有¶
<pb:KR2m0015_WYG_237-27a>¶
　　　資攷證者各以紫色緑色識之由是唐宋之矩範¶
　　　具於十家十家之菁英薈於此集¶
　睿裁精審醇乎其醇所以垂世而立則者固可以顧名¶
　　　而思義也已¶
　皇清文頴一百二十四卷¶
　　　乾隆十二年大學士張廷玉等奉¶
　勅編¶
　皇上御製序曰我大清受¶
<pb:KR2m0015_WYG_237-27b>¶
命百有餘年¶
列祖徳教涵濡光被海宇右文之盛炳焉與三代同風朕¶
　　紹聞遜志以是為學亦以是為治矢其文徳一紀於¶
　　兹易曰觀乎人文以化成天下盖自有天地而人經¶
　　緯乎其間士君子之一言一行國家之制度文為禮¶
　　樂刑政布之為教化措之為事功無非文也乃其菁¶
　　英所萃蔚為國華詞以殽之聲以永之律以和之諧¶
　　協六同彰施五色典謨作焉雅頌興焉詩不云乎追¶
<pb:KR2m0015_WYG_237-28a>¶
　　琢其章金玉其相文之盛也而賡之曰勉勉我王綱¶
　　紀四方則所謂其風自上也曩我¶
皇祖命大學士陳廷敬選輯皇清文頴儲之延閣未及刋¶
　　布¶
皇考復允廷臣之請開館編輯隨時附益乆之未竣朕因¶
　　命自乾隆甲子以前先為編次凡¶
御製詩文廿四卷臣工賦頌及諸體詩文一百卷録成序¶
　　其首簡昔之論文以代為次者於漢則有西漢文類¶
<pb:KR2m0015_WYG_237-28b>¶
　　唐則有文苑英華唐文粹宋則有文海文鑑元則有¶
　　文類明則有文衡皆博綜一代著作之林無體不備¶
　　今是編惟取經進之作朝廷館閣之篇與諸書小異¶
　　然以觀斯文風尚當有取焉在易涣之象曰風行水¶
　　上善立言者以為天地自然之文而序卦受之以節¶
　　言文之不可過也繼之以中孚言有實也節而不流¶
　　徴之以信有典有則可乆之道其在斯乎朕孜孜典¶
　　學求所以善持之者因以為摛文者鵠俾共勉云¶
<pb:KR2m0015_WYG_237-29a>¶
　　　(臣/)等謹按先是康熙中大學士陳廷敬奉¶
勅纂輯雍正中續有增修至是乃始成帙卷首恭録¶
聖祖仁皇帝御製詩文六卷¶
世宗憲皇帝御製詩文四卷¶
　皇上御製詩文十四卷合二十四卷其餘諸臣所作一¶
　　　百卷仰承¶
　聖訓斷自乾隆甲子以前鉅製鴻篇無不甄録率皆理¶
　　　醇辭正渢渢乎治世之音至於别擇之精折衷¶
<pb:KR2m0015_WYG_237-29b>¶
　至聖尤足見權衡去取一秉至公彼宋文鑑元文類等¶
　　　編烏可以同日而語哉¶
　御選唐宋詩醇四十七卷¶
　　　乾隆十五年¶
　皇上御定¶
　皇上御製序曰文有唐宋大家之目而詩無稱焉者宋¶
　　之文足可以匹唐而詩則實不足以匹唐也既不足¶
　　以匹而必為是選者則以唐宋文醇之例有文醇不¶
<pb:KR2m0015_WYG_237-30a>¶
　可無詩醇且以見二代盛衰之大凡示千秋風雅之¶
　正則也文醇之選就向日書窗校閱所未畢付張照¶
　所足成者兹詩醇之選則以二代風華此六家為最¶
　時於幾暇偶一涉獵而去取評品皆出於梁詩正等¶
　數儒臣之手夫詩與文豈異道哉昌黎有言氣盛則¶
　言之短長與聲之高下皆宜然五三六經之所傳其¶
　以言訓後世者不以文而以詩豈不以文尚有鋪張¶
　揚厲之跡而詩則優㳺饜飫入人者深是則有文醇¶
<pb:KR2m0015_WYG_237-30b>¶
　尤不可無詩醇也六家品格與時㑹所遭各見於本¶
　集小序是編彚成梁詩正等請示其梗概故為之總¶
　序如此¶
　　(臣/)等謹按是編於唐選李白杜甫白居易韓愈於¶
　　宋選蘇軾陸㳺凡六家實已括詩源正變之全示¶
　　藝苑權衡之準矣葢詩之大宗莫如李杜而白之¶
　　平易近情韓之竒闢有法蘇之天才超妙陸之人¶
　　工精密俱足以輔翼李杜為後學之津梁我¶
<pb:KR2m0015_WYG_237-31a>¶
皇上萬幾之餘别無嗜好¶
宸章所著積至三萬餘篇故於詩學源流權衡至當是¶
　　編復以尼山刪定之旨¶
品鑒六家定為正軌俾家絃戸誦奉為玉律金科固非¶
　　諸家選本所能仰測至於評注仍用别色為識亦¶
　　畧如唐宋文醇之例焉¶
　　斯文正統十二卷¶
　　刁包編包見經類¶
<pb:KR2m0015_WYG_237-31b>¶
　　太倉十子詩選十卷¶
　　呉偉業編偉業見史類¶
　　(臣/)等謹按是編所選乃周肇東岡集王揆芝㕓集¶
　　許旭秋水集黄與堅忍菴集王撰三餘集王昊碩¶
　　園集王抃健菴集王曜升東皋集顧湄水鄉集王¶
　　攄步蟾集凡十人皆偉業同里各采其一集以成是¶
　　編葢猶明季詩社餘風也¶
　　樂府英華十卷¶
<pb:KR2m0015_WYG_237-32a>¶
　　顧有孝編有孝字茂倫呉江人¶
　　有孝自序曰自漢迄唐樂府有數十家而最著者¶
　　郭茂倩之樂苑左克明之樂府呉兢之樂録郄昻¶
　　之題解沈建之廣題徐獻忠之樂府各有意見因¶
　　取而參定之¶
　　(臣/)等謹按自序所云郭茂倩樂苑呉兢樂録俱訛¶
　　郭茂倩書名樂府詩集呉兢書名樂府古題要解¶
　　其名樂苑者乃梅鼎祚所編也至其所分各類多¶
<pb:KR2m0015_WYG_237-32b>¶
　　踵郭茂倩舊目於體製無所考訂每章下畧加注¶
　　釋間附評斷葢其例主於選詩與呉郭諸家用意¶
　　固不侔耳¶
　　唐宫閨詩二卷¶
　　費密編密見别集類¶
　　牘雋四卷¶
　　蕭士琦撰士琦字季公泰和人前明貢生¶
　　(臣/)等謹按是編選自漢至宋尺牘分三十二門然¶
<pb:KR2m0015_WYG_237-33a>¶
　　所録往往祗一二語非全文也¶
　　樂府廣序三十卷¶
　　朱嘉徴編嘉徴字岷左别號止谿圃人海寧人前¶
　　明崇禎壬午舉人入¶
　國朝官徽州府推官¶
　　三蘇談十卷¶
　　高阜撰阜字康生號蘿栖祥符人¶
　　蕭氏世集(無卷/數)¶
<pb:KR2m0015_WYG_237-33b>¶
　　蕭伯升編伯升字孟昉泰和人¶
　　(臣/)等謹按是集皆録其先世詩文考其自序稱與¶
　　蕭士瑋春浮圖集并士瑋弟士琦陶菴雜記牘雋¶
　　諸書同時合刻為蕭氏世集然今所存惟蕭岐之¶
　　正固先生集岐子遵之垣行自誌與蕭晅之雪崕¶
　　詩集三者而已¶
　　姚江逸詩十五卷　明文海四百八十二卷　明¶
　　文授讀六十二卷¶
<pb:KR2m0015_WYG_237-34a>¶
　　黄宗羲撰宗羲見經類¶
　　詩紀匡謬一卷　馮氏校定玉臺新詠十卷¶
　　馮舒撰舒字己蒼號黙菴又號癸巳老人常熟人¶
　　(臣/)等謹按舒因馮惟訥所輯古詩紀中多謬誤以¶
　　致李攀龍之詩刪鍾惺譚元春之詩歸輾轉沿訛¶
　　乃作是書以糾之故名曰詩紀匡謬至校定玉臺¶
　　新詠則以宋嘉定乙亥永嘉陳玉父之本為主而¶
　　以諸本參核之者也¶
<pb:KR2m0015_WYG_237-34b>¶
　　二馮評㸃才調集十卷¶
　　馮舒馮班同輯班見子類¶
　　王士禎跋曰趙執信崇信是書鑄金呼佛殊不可解¶
　　杭世駿榕城詩話曰戚進士&KR0802;言德清人毎為¶
　　二馮左&KR0221;予跋其才調集㸃本後曰固哉馮叟之¶
　　言詩也承轉開合提唱不已乃村夫子長技縁情¶
　　綺靡寧或在斯古人容有細心通才必不當為此¶
　　迂論右西崑而黜西江夫西崑盛於晚唐西江盛¶
<pb:KR2m0015_WYG_237-35a>¶
　　於南宋今將禁晉宋之不為齊梁禁齊梁之不為¶
　　開元大厯此必不得之數風㑹流轉人聲因之合¶
　　三千年之人為一朝之詩有是理乎二馮可謂能¶
　　持詩之正未可謂遂盡其變也¶
　　桞邨詩集十卷¶
　　陳增新等編增新字子更嘉善人¶
　　溯洄集十卷¶
　　魏裔介編裔介見經類¶
<pb:KR2m0015_WYG_237-35b>¶
　　高言集四卷¶
　　田茂遇董俞同編茂遇字髴淵順治戊子舉人俞¶
　　字蒼水皆華亭人¶
　　古文輯畧(無卷/數)¶
　　曹本榮編本榮見史類¶
　　續宛雅八卷¶
　　蔡蓁春施閏章同編蓁春始末未詳閏章見子類¶
　　宛雅三編二十四卷¶
<pb:KR2m0015_WYG_237-36a>¶
　　施念曾張汝霖同編念曾號竹窗閏章之孫汝霖¶
　　見史類¶
　　(臣/)等謹按明梅鼎祚有宛雅十卷蓋載自唐至明¶
　　宣城之詩故蔡蓁春施閏章因選嘉靖以後至崇¶
　　禎末年凡六十五家以續之後念曾汝霖又蒐采¶
　　二集所遺前代之詩益以¶
　國朝諸作為三編所補較為完備云¶
　　臨川文獻八卷¶
<pb:KR2m0015_WYG_237-36b>¶
　　胡亦堂編亦堂字二齊慈谿人順治辛卯舉人官¶
　　臨川縣知縣後行取主事¶
　　(臣/)等謹按是編専輯自宋以来臨川一縣之文毎¶
　　集仍標原名并各系小序於卷首¶
　　江左十五子詩選十五卷¶
　　宋犖編犖見史類¶
　　犖自序詩選曰犖建節撫呉且一紀日以多暇乃¶
　　得振興風雅後先賞識名人才士於大江南北間¶
<pb:KR2m0015_WYG_237-37a>¶
　　凡十五人與友邵長蘅共精選其詩得三之一授¶
　　之梓詩無甲乙以齒次第¶
　　(臣/)等謹按犖任江蘇巡撫時甄拔境内能文之士¶
　　王式丹等十五人各選其詩一卷授諸梓焉¶
　　詩原二十五卷¶
　　顧大申撰大申見詩集類¶
　　宋元詩㑹一百卷¶
　　陳焯編焯字黙公桐城人順治壬辰進士官兵部¶
<pb:KR2m0015_WYG_237-37b>¶
　　主事¶
　　焯自述曰是編葢散落零鈔或得諸山水圖經或¶
　　得諸厓碑磨搨以及市坊村塾道院襌宫敝簏殘¶
　　蹏窮極蒐求積累嵗時成兹巨帙¶
　　潘江序曰焯曩有古今詩㑹賦㑹之選十年以來¶
　　復取宋元合金詩而討論之自合稿専集以至山¶
　　經地志所載稗官野乗所収靡不薈萃攟摭既博¶
　　持擇復嚴且宋史成於托克托元史成於景濓叙¶
<pb:KR2m0015_WYG_237-38a>¶
　　勝國名賢事蹟類多荒畧稍涉忌諱輒施曲筆兹¶
　　集於論詩之中寓正史之意仿遺山中州集之體¶
　　人立一傳不徒詳其爵里而必核其行誼俾誦其¶
　　詩者可以論世知人焉¶
　　王士禎香祖筆記曰甲子祭告南海時歲杪抵桐¶
　　城焯攜所輯宋元詩㑹相商得以縱觀竟日¶
　　甬上耆舊詩三十卷¶
　　胡文學編文學見史類¶
<pb:KR2m0015_WYG_237-38b>¶
　　滕王閣集十三卷滕王閣續集(無卷/數)¶
　　蔡士英編士英字伯彦奉天人官至漕運總督¶
　　宋金元詩永二十卷補遺二卷　選聲集三卷附¶
　　詞韻簡一卷¶
　　呉綺選綺見史類¶
　　凡例曰所選諸篇品骨氣味規矩方圓要不與李¶
　　唐丰格致有天淵之别¶
　　澄逺堂三世詩存八卷¶
<pb:KR2m0015_WYG_237-39a>¶
　　　李繩逺編繩逺見史類¶
　　　朱彞尊静志居詩話曰弇州標榜前後五子而外¶
　　　廣為四十子若似乎此外無遺賢矣説詩者遇隆¶
　　　萬朝士或置不觀不知隆慶諸人已力挽呌囂之¶
　　　習歸於平淡而定陵初年人皆修辭琢句出入風¶
　　　雅之林若李伯逺輩尤卓然名家未見萬厯初之¶
　　　不及嘉靖季也¶
　　　　唐賢三昧集三卷　二家詩選二卷　唐人萬首¶
<pb:KR2m0015_WYG_237-39b>¶
　　　絶句選七卷　古詩選三十二卷　十種唐詩選十¶
　　　七卷　載書圖詩一卷　新安二布衣詩八卷¶
　　　王士禎編士禎見史類¶
　　　士禎自序唐賢三昧集曰康熙戊辰春杪歸自京¶
　　　師居¶
宸翰堂日取開元天寳諸公篇什讀之録其尤雋永超詣¶
　　　者自王右丞而下四十二人為唐賢三昧集合文¶
　　　粹英靈間氣諸選詩通為唐詩十選不録李杜二¶
<pb:KR2m0015_WYG_237-40a>¶
　　公者仿王介甫百家例也張曲江開盛唐之始韋¶
　　蘇州殿盛唐之終皆不録者已見五言選詩故不¶
　　重出也¶
　　昭明文選越裁十一卷¶
　　洪若皋編若皋見别集類¶
　　若皋自序曰越裁者時避居越城志地亦志僭也¶
　　姑蘇楊桞枝詞一卷¶
　　汪琬編琬見别集類¶
<pb:KR2m0015_WYG_237-40b>¶
　　樵川二家詩四卷¶
　　朱霞編浙江通志載朱霞建德人順治乙未進士¶
　　疑即是人¶
　　(臣/)等謹按樵川為今邵武縣二家者宋嚴羽元黄¶
　　鎮成也各分二卷末附滄浪詩話於後¶
　　十五家詞三十七卷¶
　　孫黙編黙字無言休寧人¶
　　(臣/)等謹按是編載呉偉業梅村詞梁清標棠村詞¶
<pb:KR2m0015_WYG_237-41a>¶
　　宋琬二鄉亭詞曹爾堪南溪詞王士禄炊聞詞尤¶
　　侗百末詞陳世祥含影詞黄永溪南詞陸可求月¶
　　湄詞鄒祗謨麗農詞彭孫遹延露詞王士禎衍波¶
　　詞董以寧蓉渡詞陳維崧烏絲詞黄俞玉鳬詞凡¶
　　十五家¶
　　宋四名家詩(無卷/數)¶
　　周之鱗柴升同編之鱗字雪蒼海寧人升字錦川¶
　　仁和人¶
<pb:KR2m0015_WYG_237-41b>¶
　　楊氏五家文鈔十二卷¶
　　楊長世及其從子以叡以儼從孫兆鳯兆年合刻¶
　　稿也長世字延㑹瑞金人官興安縣訓導以叡字¶
　　維明邑諸生以儼字維莊貢生兆鳯字爾翔官上¶
　　饒縣訓導兆年字爾逢官宜黄縣訓導¶
　　宋詩鈔一百六卷¶
　　呉之振編之振見詩集類¶
　　之振自序曰自明嘉隆後詩家尊唐而黜宋宋人¶
<pb:KR2m0015_WYG_237-42a>¶
　　集覆瓿糊壁棄之若不克盡故今日蒐購最難得¶
　　黜宋詩者曰腐此未見宋詩也宋人之詩變化於¶
　　唐而出其所自得皮毛落盡精神獨存不知者或¶
　　以為腐後人喜其説之省事而地位高也則羣奉¶
　　腐之一字以廢全宋之詩故今之黜宋者皆未見¶
　　宋詩者也雖見之而不能辨其源流則見與不見¶
　　等此病不在黜宋而在尊唐葢所尊者嘉隆後之¶
　　所謂唐而非唐也唐非其唐則宋非其宋以為腐¶
<pb:KR2m0015_WYG_237-42b>¶
　　也固宜宋之去唐也近而宋人之用力於唐也尤¶
　　精以専曹學佺序宋詩謂取材廣而命意新不勦¶
　　襲前人一字然則詩之不腐未有如宋者矣今之¶
　　尊唐者目未見唐詩之全守嘉隆間固陋之本皆¶
　　宋人已陳之芻狗踐其首脊蘇而爨之乆矣顧復¶
　　取而篋衍文繡之陳陳相因千喙一唱乃所謂腐¶
　　也譬之膾炙翻故出新極烹芼之巧則為珍美矣¶
　　三朝三暮數進而不變臭味俱敗猶以為珍美也¶
<pb:KR2m0015_WYG_237-43a>¶
　　腐乎不腐乎兹選葢盡宋人之長使各極其致故¶
　　門户甚博不以一説蔽古人非尊宋於唐也欲天¶
　　下黜宋者得見宋之為宋如此或由是而疑此數¶
　　百年中文臣老學㳺居寢食於唐者不翅十倍後¶
　　人何獨於嘉隆之説求一端之合而不可得因忽¶
　　悟其所以然則是集也未必非唐以後詩道之巫¶
　　陽也夫¶
　　翠樓集三卷¶
<pb:KR2m0015_WYG_237-43b>¶
　　劉之份編之份字平勝里籍未詳¶
　　詩苑天聲二十一篇¶
　　范良撰良字眉生徽州人¶
　¶
　¶
　¶
　¶
皇朝文獻通考卷二百三十七¶
